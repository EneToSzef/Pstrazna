<html lang="pl">
<head>
 <meta charset="utf-8">
<title>Słońce</title>
<meta name="description" content="Słońce">
<meta name="keywords" content="Czesław Miłosz">
<meta name="author" content="Igor Enerlich">
</head>
<p><strong>Słońce</strong></p>
<p>
Barwy ze słońca są. Bo ono nie ma
Żadnej osobnej barwy, bo ma wszystkie.
I cała ziemia jest niby poemat,
A słońce nad nią przedstawia artystę.
</p>
<p>
Kto chce malować świat w barwnej postaci,
Niechaj nie patrzy nigdy prosto w słońce.
</p>
<p>
Bo pamięć rzeczy, które widział, straci,
Łzy tylko w oczach zostaną piekące.
</p>
<p>
Niechaj przyklęknie, twarz ku trawie schyli
I patrzy w promień od ziemi odbity.
Tam znajdzie wszystko, cośmy porzucili
Gwiazdy i róże, i zmierzchy, i świty.
</p>

<a href="index.html">Powrót do strony głównej</a>


</body>
</html>