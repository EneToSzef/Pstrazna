<html lang="pl">
<head>
 <meta charset="utf-8">
<title>Tło</title>
<meta name="description" content=" ">
<meta name="keywords" content=" ">
<meta name="author" content="Igor Enerlich">
</head>
<body>
<div style="border: 1px; border-style: dashed">
<p style="padding-top: 1%;padding-left: 6%; padding-right: 6%"> Bez serc, bez ducha, — to szkieletów ludy!
Młodości! dodaj mi skrzydła!
Niech nad martwym wzlecę światem
W rajską dziedzinę ułudy:
Kędy zapał tworzy cudy,
Nowości potrząsa kwiatem
I obleka w nadziei złote malowidła! </p>
<p style="padding-left: 6%; padding-right: 10%">Niechaj, kogo wiek zamroczy,
Chyląc ku ziemi poradlone czoło,
Takie widzi świata koło,
Jakie tępemi zakreśla oczy.
</p>
<p style="padding-left: 6%; padding-right: 6%"> Młodości! ty nad poziomy
Wylatuj, a okiem słońca
Ludzkości całe ogromy
Przeniknij z końca do końca!
</p>
<p style="padding-left: 6%; padding-right: 6%"> Patrz na dół — kędy wieczna mgła zaciemia
Obszar gnuśności zalany odmętem:
To ziemia!
</p>
<p style="padding-left: 6%; padding-right: 10%"> Patrz, jak nad jej wody trupie
Wzbił się jakiś płaz w skorupie.
Sam sobie sterem, żeglarzem, okrętem;
Goniąc za żywiołkami drobniejszego płazu,
To się wzbija, to w głąb wali:
</p>
<p style="padding-left: 6%; padding-right: 6%">Nie lgnie do niego fala, ani on do fali;
A wtem jak bańka prysnął o szmat głazu!
Nikt nie znał jego życia, nie zna jego zguby:
To samoluby!
</p>
<p style="padding-left: 6%; padding-right: 6%"> Młodości! tobie nektar żywota
Natenczas słodki, gdy z innymi dzielę:
Serca niebieskie poi wesele,
Kiedy je razem nić powiąże złota.
</p>
<p style="padding-left: 6%; padding-right: 10%"> Razem młodzi przyjaciele!
W szczęściu wszystkiego są wszystkich cele;
Jednością silni, rozumni szałem,
Razem młodzi przyjaciele!
</p>
<p style="padding-bottom: 6%; padding-left: 6%; padding-right: 6%"> I ten szczęśliwy, kto padł wśród zawodu,
Jeżeli poległem ciałem
Dał innym szczebel do sławy grodu.
Razem, młodzi przyjaciele!
</div>
</p>
</body>
</html>